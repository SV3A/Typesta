Svend er et drengenavn, der via olddansk "Swæn" stammer fra oldnordisk "Sveinn", hvis betydning er "fri mand i en andens tjeneste". 
Navnet forekommer på dansk også i varianterne Sven, Svenning, Svenn, Svenne, og ifølge Danmarks Statistik bærer over 
27.500 danskere et af disse navne. Deraf hedder 24.000 Svend. Sammen med Karl og Bonde hører Svend til blandt de mest almindelige gammeldanske personnavne, og har givet ophav til 
stednavnet Svenstrup, som der findes henved 30 af, fordelt over hele landet. Svend optræder som kongenavn, da en ny æt kommer på tronen i 
Danmark på 900-tallet. Ifølge Adam af Bremen hed også Gorm den gamles bedstefar Suein, og var indvandret fra Normandiet. Brugen af det 
typiske bondenavn i kongehuset tyder på, at knytlingerne ikke hørte til de gamle kongeslægter, men har slået sig op under vikingetogterne.