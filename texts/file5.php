Tilbage i 2013 udsendte den sydafrikanske professor Lee Berger et kald om hjælp på de sociale medier: Palæontologer og arkæologer med erfaring i at klatre i huler ønskes - »de skal være tynde og helst små,« skrev han.
Sagen var, at klatrerne skulle kunne komme igennem en klippesprække på under 20 centimeter og være i stand til at kravle 12 meter ned gennem en smal lodret skakt.
Over 60 meldte sig, og Berger udvalgte et selskab af seks klatrere - alle små spinkle kvinder - der én efter én ankom til Sydafrika og begyndte 21 dages eventyrlig skattejagt, som forskerne nu offentliggør de første resultater af.
I dybet har de fundet en palæontologs parallel til Smaugs skat under bjerget i "Hobbitten" - en guldgrube af knogler, tænder og kranier fra en hidtil ukendt tidlig menneskeart, som de døber Homo naledi.
»Det er det største og vigtigste fund af tidlige mennesker nogensinde på det afrikanske kontinent,« siger professor Lee Berger ved Witswaterrand Universitet i Johannesburg, Sydafrika, der står bag fundet.
Han mener, at fundet vil ændre synet på vores tidligste forfædre.